//ЗАГОЛОВОК\\ Що робити при ДТП
//Підзаголовок\\ Зазвичай людьми керує стереотип, що треба обов’язково викликати поліцію. Однак, це не завжди потрібно. В деяких випадках достатньо оформити європротокол.


Європротокол — це спеціальний бланк, затверджений Моторним (транспортним) страховим бюро України. Це офіційний документ, який має таку ж юридичну силу, як і адміністративне провадження, оформлене поліцією. 

//В чому переваги європротоколу?\\

У винуватця не забирають водійське посвідчення, а потерпілий зможе швидше отримати компенсацію. 

По європротоколу максимальний термін отримання компенсації — 90 днів. Якщо викликати поліцію та оформляти адміністративне провадження, додається ще термін на адміністративну справу — від 1 до 3 місяців. Тобто загальний термін збільшується до пів року. 

//Коли можна оформити європротокол?\\

Європротокол можна оформляти лише при незначних ДТП за участю не більше двох сторін. Якщо у ДТП є жертви чи травмовані, або ви пошкодили комунальну власність (наприклад, дорожній знак), потрібно викликати поліцію, адже є так звана “четверта сторона”.

Важливою умовою оформлення європротоколу є згода обох водіїв. Крім цього, обидва учасники мають бути тверезими та мати чинні поліси цивільної відповідальності (автоцивілка), а збиток у потерпілого не має перевищувати 50 тис. грн. 

//Чи європротокол гарантує відшкодування збитків?\\

Оскільки європротокол — це офіційний документ, він має таку ж юридичну силу, як і провадження, оформлене поліцією. На території України діють бланки європротоколу будь-яких країн: польські, українські, німецькі тощо.

Також європротокол захищає вас від будь-яких махінацій зі сторони страхової компанії. 

Іноді страховики вимагають від людей дзвонити у поліцію та забороняють оформляти європротокол. Однак, це неправомірний наказ. Згідно з пунктом 2.11 ПДР та законом про цивільне страхування людина має право вільно обирати спосіб повідомлення про ДТП. Тому, якщо європротокол оформлено правильно, відмовити у виплатах вам не мають права. 



