Як обрати поліс

Для власного авто

По-перше, варто подивитись рейтинг страхової компанії. Найкраще купувати поліс у компанії, яка має високий рейтинг та хороші відгуки. Наприклад, можна пошукати в інтернеті топ-10 найкращих страхових. Крім цього, варто обов’язково перевіряти, чи компанія не банкрут — на жаль, на нашому ринку зустрічаються і такі. 

По-друге, промоніторте ціну. Щоб не переплачувати, дізнайтесь, якою буде ціна полісу саме для вашого автомобіля у кількох різних страхових та оберіть найоптимальніший варіант.  

Також перевірте, як страхова робить виплати. Хороша компанія має робити це вчасно та в повному обсязі. А якщо вона лише збирає гроші, але не відшкодовує страхові випадки — краще таку компанію уникати. 

Наостанок — відмовтесь від франшизи. Звичайно, поліси із франшизою дешевші, ніж без. Однак в разі ДТП вам постійно доведеться оплачувати збитки, що дорівнюватимуть сумі франшизи. А це зазвичай дорожче, ніж зекономлені таким чином кошти. 

Для автомобіля, купленого “з рук”

Якщо ви щойно купили автомобіль “з рук” — будьте обережні. Бувають випадки, коли на авто зареєстровані два поліси. 

Наприклад, хтось продав машину, але залишив у себе поліс (загубив чи забув, не важливо). Новий власник оформив ще один. Згодом потрапив у ДТП, склав європротокол, звернувся до своєї страхової із повідомленням — все, як треба.

Але мало хто знає, що у разі ДТП діятиме лише перший поліс. Тому винуватцю потрібно повідомити саме до першої компанії. В таких випадках страхова може подати регресний позов та з людини стягуватимуть суму страхових виплат. 

Зараз моторно-транспортне бюро зробило припис, у якому зобов’язує страхові компанії другого полісу виплачувати компенсацію у будь-яких випадках. Однак закон регламентує дію лише першого полісу, тому компанії можуть посилатись на нього — адже закон має більшу силу, ніж припис. 

Тому варто проконтролювати, чи попередній власник розірвав договір. Зробити це можна на сайті моторно-транспортного бюро. 
